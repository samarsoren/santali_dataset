Moṛẽ sermaren huḍiń kuṛi gidrạ Mini do̠ mit̕ ghãṛi hõ̠ thir bae tahẽdaṛeak̕a. Noa dhạrtirey janamen tayom ro̠ṛ cecet̕ do̠ e̠ke̠n mit̕ serma dinge lagaoade tahẽkana. Ebhen akan tãhen dhạbic̕ Mini do̠ mit̕ ghạṛi hõ̠ o̠kte bae ńelgo̠t̕kak̕a. Ona tege jạnic̕ ac̕ go̠go̠ do̠ botor oco kate thirkaea. Menkhan iń do̠ bạń oco daṛewaea. Miniye thiro̠k̕ sãote uni do̠ met̕hãre eṭak̕ rup seṭeraya. Ona rup ńelte iń do̠ uni samaṅre bạń tahẽdaṛeak̕a. Ona iạte Mini são ińak̕ galmarao do̠ ạḍi rạskạ selet̕ laha idik̕a. Setak̕ ber kisạputhi renak̕ gel eyae lekha o̠lo̠k̕ lạgit̕ kolomiń sap̕akada; onkan oktere Mini hec̕ kateye lại keda Baba ram doyal do̠ kạ̃hu do̠ kạuwạye meta koa; uni do̠ cet̕ hõ̠ bae baḍaea, baṅ? 
Noa dhạrtire mimit̕ bhasa renak̕ eṭak̕ lekan mimit̕ go̠ṭe̠n katha menak̕a, noa katha uni lạyae laharege uni do̠ mo̠ṛẽ go̠ṭen kathae eho̠p̕ keda, Ńe̠lme baba, Bholaye lạyada baṅma serma kho̠n hạti sunḍte dak̕ ko giḍia, ar ona dak̕gebon metak̕ kana serma dak̕. Baba, Bhola do ho̠ṛ landae lekhan kathae lại daṛeak̕a. Inạ katha lạiket̕ sa̕ote ińak̕ ṭebil aṛere ac̕ak̕ ti jaṅga sap̕kate ạgḍum bạgḍum enec̕e dhurạuena, Undo gel eyae lekharen Pratap Siṅho do̠ sona reak̕ mala sap̕kate ńut̕ ńindạre jehalkhana reak̕ usul duạr kho̠n latar utạr nại darha dak̕re don kate ńur hataṛ akanae. Dahar aṛere oṛak̕tiń. Mini ac̕ak̕ ạgḍum bạgḍum enec̕ bạgi kate ińak̕ janala aṛere hec̕enae ar acka ạḍi ãṭte hohokedae, kabuliwala- e kabuliwala. Ho̠ṛmore hende jhalaṅ jhuluṅ aṅgrop, bo̠ho̠k̕re dạhṛi, tarenre ṭhạilạk̕, tire pea ponea ạṅgur bele reak̕ baksatae; onkan mit̕ṭaṅ usul kabuliwala haṛam do̠ ḍaharte bại bạiteye taṛam idiyeda.Uni kabuliwala ńelte miniak̕ monere cet̕ rạskạ hoyena ona do lạlại muskilgea. Miniak̕ ho̠ho̠ ańjom te mone kidạiń baṅma uni Kabuliwalaye hec̕len khan kisạputhi renak̕ gel eyae lekha hõ̠ jạnic̕ baṅ cabak̕a. Kabuliwala do miniak̕ ho̠ho̠ aṛaṅ ańjom kate ale o̠ṛak̕ sec̕ge hijuk̕ kanae. Mini uniak̕ jhalaṅ jhuluṅ taṛam hijuk̕ ńelte oṛak̕ bhitirirey okoyena. Mini uniak̕ jhalaṅ jhuluṅ taṛam hijuk̕ ńelte oṛak̕ bhitrireye okoyena. Mini são ńepel baṅ hoelena. Pasen miniak̕ do̠ mit̕ṭen eṛe katha rege sạri mente pạtyạu tahẽkantaea. Uniak̕ pạtiạu lekate do̠ kathae uni haṛamak̕ thạilạk̕ bhitrire barpe goṭen manwa hopon jiwet̕te menak̕koa, Kabuliwala do̠ iń ṭhen landa landate hec̕tora joharạń sãote iń sorrey teṅgoyena. Hudis kidạń Pratap Siṅhowak̕ bhạg ge ạḍi bạṛic̕gea. Enhõ̠ uni Kabuliwala oṛak̕re ho̠ho̠ ạgukate jahanak̕ baṅ hatao tẽho ganok̕kana. Onate mit̕ bar goṭen hak̕taotenak̕ hak̕tao hoyena. Inạ tayom emanteak̕ kathako eho̠p̕ena. Abdan Rahman do̠ Rus, Iṇraj, Phrans arhõ̠ ạḍi goṭaṅ disom renak̕ sima Rekha bańcao dohoe lạgit̕te kạhni lạikedae. Lại mucạt̕ katey kulikedińa, Bạbu amren hopon era doe okayena? Miniak̕ botor cabaetae lạgit̕ oṛak̕ bhitri khon uniń hoho ạgukedea. Mini do̠ ińak̕ jaṅgare hạṛup̕ kate Kabuliwalawak̕ met̕ha̕ sec̕ ar thạilak̕ sec̕ koyok̕ katey teṅgo akana. Ona o̠kte Kabuliwala do̠ ac̕ak̕ thạilạk̕ khon barpe goṭen kismis ar badam oḍok kate Miniye emaekan tahẽkana, menkhan Mini do̠ bae hataoleda. Uni do̠ botorte artet̕ ãṭte ińak̕ jaṅgarey hạṛup̕ena. Kabuliwala são Miniak̕ pạhil ńepel do̠ noṅka lekage paromena. Inạ tayom aema siń ńindạ paromena. Mit̕ din setak̕re o̠ṛak̕ renak̕ beńci cetanre Mini duṛup̕ kate- Kabuliwala sa̕o ạḍi napaye galmarao kana; ar Kabuliwala hõ o̠tre duṛup̕ muluc̕ landa landate ạḍi rạskạ salak̕ galmaraowe ańjomet̕ kana. Kabuliwala do̠ Miniak̕ kathako tara deko tara ac̕ak̕ ro̠ṛtey tele idiak̕ kana. Moṛẽ sermaren kuṛi gidrạ kate cet̕ hoyok̕a, ac̕ baba hõ thuti galmaraote do uni são bae daṛek̕a. Niạ oktere ac̕ baba ar kabuliwalage miniak̕ thuti galmarao ak̕njomren asol ho̠ṛkin do̠. Ńelkidạń, Miniak̕ ańcar do̠ kismis badamte perec̕ akana. Kabuliwalań metadea. Am do̠ noako cedak̕em em akawadea?  Inạ ro̠ṛ kate pockeṭ kho̠n oḍok kate mit̕ṭen mundạmiń emadea. Kabuliwala ona mudạm do thạlạk̕re baekada. Noa mudạm iạte ale gharońjre maraṅ kạphạriạu hoe akana . Mini ac̕ gogo raṅgao salak̕ Miniye kuliledea, Am do noa mudạm okarem ńamkeda? Miniye lại keda, Kabuliwalaye em akawạdińạ, Mini ac̕ go̠go̠ye menkeda, Kabuliwala ṭhen noa mudạm cedak̕em hataokada? Mini do̠ bại bạiteye menkeda, E go, Iń do̠ bạń tahẽkana, Uni gey emadińạ.
Noa muskilak̕ khon oar kate pharak sec̕iń idikedea. Iń doń hudislet̕a Kabuliwala são Miniak̕ niạgetae bar dhaoak̕ ńepel. Menkhan ho̠ṛko ṭheniń ańjomkeda baṅma Kabuliwala do̠ dinạmge hec̕kate Miniak̕ ho̠po̠n ho̠po̠n lawer monere ac̕ak̕ mon hõye pante akat̕ taya barpe goṭen kismis badamte. Ńel kidạiń uniak̕ galmarao talare barpe goṭen topol katha ar landa galmarao to menak̕gea. Mini Rohomte ńel lekhange landa katey kuliyeda, Kabuliwala e Kabuliwala, amak̕ thạilạk̕ bhitri redo celeko menak̕koa? Rohmot hõ̠ landa katey mena, Hạti Ac̕ak̕ thạilạk̕ bhitrire mit̕ṭen hạti menaya, niạge landa renak̕ mit̕ṭen huḍiń rehet̕. Niạ huḍiń rehet̕rege ạkinak̕ mone jiwi dole kate ạḍi rạskạkin aṭkaret̕ kan tãhẽkana. Dãsãe boṅga setak̕re mit̕ṭen haṛam ar mit̕ṭen huḍiń kuṛiak̕ landa ńelte ińhõ̠ ạḍi mo̠ńjgeń ạikạuet̕kan tahe̕kana. Unkin talar ear mit̕ṭen katha reak̕ gapalmarao tahẽkana. Ona katha do̠ noa kana; Rohmot Miniye metaekan tãhekana, E biṭi Mini jãwãe oṛak̕ do̠ tisem calak̕a? Ạḍi din do̠ Baṅlaren kuṛi hoponko janamok̕ sãote nạihạr katha do̠ bhage lekako baḍae kan tahẽkana. Nahak̕ren ho̠ṛ abodo nạihạr kathage cet̕kan, ona katha do̠ huḍiń kuṛi gidrạko do̠ baṅgebon sẽṛa ako kana. Onate jạnic̕ Rohomotak̕ katha Mini bae buj daṛeada. Mini Rohmot ṭhen kuṅki mente bachnaoenae. Uni do̠ Rohmotgeye kuli ruạṛ kedea, Am jãwãe oṛak̕ bam calak̕a? Rohmot do̠ baṛkac̕ge raṅgaoen lekae uḍuk̕en teye ro̠ṛ keda, Ho̠ńhariń dalea. Hońhar haṛam do̠ Mini mit̕ṭen maraṅ jiyạli menteye hudis kedea. Onate uni do̠ do̠meye lak̕ndakan tahẽkana. 
Dãsãe boṅga. terdec̕ marsalte marsalakan ńindạ. Noṅkan okteredo raj rapajko lạṛhạiko oḍokok̕a. Kolkata bạgikate okate hõ bań oḍok akana. Onatege jạnic̕ ińak̕ mone jiwi do̠ disom disome daṛankan tahẽkana, Iń do̠ disạm renak̕ mit̕ konḍrege minạńa. Onate jạnic̕ ińak̕ mone jiwi do̠ disạm disạm daṛan lạgit̕ akutok̕kan tahẽkana.
Mit̕ṭen eṭak̕ disạm reak̕ ńutum ańjom sãote ińak̕ mone jiwi do ona disạmte uḍạu calaoena. Onkage mit̕ṭen eṭak̕ disạmren ho̠ṛiń ńel lekhange ona disạm renak̕ buru bir gaḍatalare menak̕ mit̕ṭen huḍiń kumbạ oṛak̕.ińak̕ mone talare upelok̕kan tahẽkana. Ar ona são sãote mit̕ṭen phurgạl disạm reak̕ umul naksa ińak̕ monere ạcur baṛaekan tahẽkana. Ar ona são sãote mit̕ṭen phurgạl disạm reak̕ umul naksa ińak̕ monere ạcur baṛaekan tãhekana. Iń do̠iń noṅkan ho̠ṛ kangea je ińak̕ noa huḍiń oṛak̕ khon oḍokok̕tehõ bohok̕re seṅgel dak̕ ńuṛna. Ona iạte ińak̕ huḍiń oṛak̕re ṭebil aṛere duṛup̕ kate Rohmot são gapalmaraotege ińak̕ disạm daṛam do̠ hoyok̕kan tahẽkana. Banar sa re ropok̕ jopok̕ menak̕ usul ar chepo buruko do̠ setoṅte rapak̕ akante arak̕ge ńelok̕kana. Ona buruko khon nanha nanha ho̠r ḍahar ko oḍok calao akana. Noako hor ḍaharte ạḍi hamal jinis gugu kate ũṭko taṛamakada. Ar dạhṛi akan bạnij bepar ho̠ṛ ko, okoe do̠ ũṭ cetanre, okoe do̠ taṛamte, adomko do̠ tire khe̕ca tako ar adomak̕ tiredo sedayak̕ bạnduktako; noṅkage uni Kabuliwala do̠ that̕ thot̕ deko ro̠ṛte ac̕ak̕ janam disạm renak̕ kạhniye lạiạń kan tahẽkana; ar monere ona kạhni korenak̕ naksage upel baṛaekan tahẽkana. Mini ac̕ go̠go̠ do̠ baṛkac̕ge ạḍi a̕ṭe botorok̕a. Kuḍạm aṛere mit̕ṭen saḍeye ańjom lekhangeye hudisa, disạmren jo̠to̠ bul ho̠ṛ do̠ jạnic̕ ale oṛak̕sec̕geko hijuk̕ kana. Ac̕ kathae noa disạm do̠ sanam jaegage ḍạku, bul ho̠ṛ, biń kidiń ar tạrup̕ emantege perec̕ akana. Numin serma tahẽkate hõ̠ noa dhạrti reak̕ bạṛic̕ kạmi selet̕ hudis do̠ ac̕ak̕ mone khon baṅge ocok̕ akana. Rohmot cetanre Mini eṅgaṭak̕ monre do̠ mit̕ṭen eṭak̕ lekan bhoyon hudis tãhekana. Ona iạte uni do̠ Rohmot cetanre mit̕talao nojor do̠ho̠e lạgit̕ ińe ansa laṛaoidiń kan tahẽkana. Iń tinre uniak̕ ona bhoyon hudis landate oṭaṅ reak̕ kurmuṭuya, unrege Mini eṅgat̕ do̠ bar pe̠ go̠ṭen kathaye kuliyińa, Jãha̕tis cet̕ ja̕ha̕eren gidrạ bako komṛo akana? Kabul disạmre cet̕ ayo ho̠ṛ kiriń ạkhriń reak̕ cạlit̕ bạnuk̕a? Un maraṅ Kabuliwala mit̕ṭen huḍiń huḍiń gidrạ cet̕ bae idi daṛeya? Oṛak̕ boṅgawak̕ katha sạri mente aṅgoc kate hõ bạń pạtyạuat̕taea. Pạtiạuk̕ babotre joto ho̠ṛak̕ daṛe do̠ baṅ somana. Onate, iń bạhuwak̕ monre botor menak̕taerehõ Kabuliwala ale oṛak̕ hijuk̕ do̠ bạń manaledea. Ente Unire Jahan dosge bạń ńellet̕a.
Serma reak̕ magh boṅga talarege Rohmot do̠ ako disạmtey ruạṛ calak̕a. Oṛak̕ calak̕ lahara uni do̠ ac̕ak̕ paona kạuḍi ạdạire ạḍi ạujhạṛreye tahena. Ona lạgit̕ uni do̠ oṛak̕ daṛan hoyok̕kan tahe̕kan taea. Noṅka daṛan oktere uni do̠ mit̕ ghạṛi lạgit̕ hõ̠ Mini são do̠ye ńepel torak̕gea. Sạrigem ńellekhan unkin talare mit̕ṭen cet̕ reak̕ tonol comorom ńamgea. Setak̕ Rohmot bae hijuk̕ khan ạyup̕ kote doe hijuk̕gea. Ńindạ okte jhalaṅ jhuluṅ aṅgrop horok̕akat̕ onkan usul ho̠ṛ oṛak̕rem ńaman khan khạṭige bin bo̠to̠rte do̠ bam tãhedareak̕a. Menkhan Mini do̠ Kabuliwala, e Kabuliwala ho̠ho̠e tuluc̕ landa landate Rohmot ṭhene ńir hijuk̕a. Mit̕ṭen haṛam ho̠ṛ ar mit̕ṭen huḍiń huḍiń kuṛigidrạwak̕ ro̠ṛ landam ańjom lekhan sanam mone jiwi raṛec̕ godok̕ tama. Mit̕ din setak̕ bela ińak̕ hopon oṛak̕re duṛupkate o̠l korenak̕ bhulkoń ńeljuteda. Bidạy hatao maṛaṅ din khonge barpe maha do̠ ạḍi a̕ṭ rabaṅ ạikạuk̕ kana. Disạm renak̕ cạriạkonḍ rege jạnic̕ rabaṅ renak̕ landa ańjomok̕kana. Magh boṅga setak̕ rena lawer setoṅ janala tap̕kate ińak̕ jaṅga cetanre paṛao akana; ar ona urgum lawer setoṅ ạḍi mońjge ạikạuk̕ kan tahẽkana. Undo jạnic̕ eyae baja hoe botejok̕a. Setak̕ren cẽṛẽ cirput̕ akaoak̕ setak̕ daṛan khon ạyup̕ maṛaṅre oṛak̕sec̕ hijuk̕ko mohnḍa akan. Onkan oktere mit̕ṭen maraṅ utạr awaj saḍeyena. Ńelkidạń barea darwan kabuliwala tolkatekin ạguyede kana. Kabuliwala tayomte mit̕ do̠ṅgo̠l gidrạ ạḍi rạskạk̕ tuluc̕ko ạyur akana. Kabuliwalawak̕ kicric̕re mayam reak̕ cinhạ ar dar̃anak̕ chora do mayam cinhạ ar darwanak̕ chora do̠ mayamte jodbodao caba akana. Oṛak̕ khon oḍoktora darwaniń kuliket̕kinạ, Cet̕ bepar ya? Kuli kate sanam kathań buj keda. Baṅma atoren haṛam Rampuria cadorte Kabuliwala ṭhen dharwa dapale rikạ leda. Un jokhen kabuliwala do̠ uni haṛamak̕ ḍhobo lac̕re churiye sobok̕ sãbao leda ar ạḍi ãṭe egerleda. Onkako tolạguakade oktere Mini do̠ e Kabuliwala e e Kabuliwala ho̠ho̠ ho̠ho̠te oṛak̕ khone oḍok̕ hec̕ena. Miniak̕ ona laoar napae hohote e Kabuliwalawak̕ sanam monejiwi do̠ mit̕ ghạṛite rạskạte perec̕ sareṛentaea. Menkhan Mini do̠e ńelkeda Rohmatak̕ tarenre nindara leka thạilạk̕ do̠ bạnuk̕a. Onatege jạnic̕ ạkinak̕ nindara reak̕  ro̠ṛ landa deya kate ekene kulikedea, Ontegeń calak̕ kana. Uni jạnic̕e bujhạukeda ona kathae Mini bae rạskạlena. Khan ti uduk̕ katey menkeda, Hońhariń haṛamiń dal kea, menkhan ti ko tol akat̕tińạ.
Ạḍi maraṅ ghaṭ gunạk̕te Rohmotak̕ pe pon serma jehel hoyentaea. Unkhonge uni dole hiṛiń sạńgiń kedea. Numin maraṅ dhạrtire noa oṛak̕ soṅsar reak̕ sanam kạmi sạtkate duk-sukte dinle khemaoet̕ tãhekana. Enrehõ mit̕ṭen sạdhin ho̠ṛ ac̕ak̕ sạdhinota at̕kate cet̕ lekate jehel khana reak̕ khańca bhitrire tahẽkate dine khemaoeda, noa kathakorenak̕ mit̕ṭen katha hõ̠ aleak̕ monredo mit̕ bela se tara bela hõ baṅ upelok̕kan tahẽkana. Ar note bhor hara kuṛi Miniac̕ bạṛic̕ kạmikote ac̕ baba ho̠̕ lajaote tepet̕ akana. Ar Miniak̕ juạni do̠ lolo mone jiwi renak̕ rumujte tepet̕ akana. Ar uniak̕ juạni lolo mone renak̕ ro̠ṛ landa ko hõ̠ ho̠ṛ ko talare do̠ lajao paṛa reak̕ katha kana. Teheń do̠ ac̕ baba hõ̠ noa katha ko eṛe kathate dapal daṛeak̕ kana. Mini Rohmotak̕ seday sohag dulạṛ, ro̠ṛ landakoe hiṛiń sạṅgiń keda. Netar do̠ nawa nawa gate ko são uniak̕ mone jiwi do̠ topol akantaea. Gate koak̕ monere ac̕ak̕ mone jiwi ḍhaṅ akantaete Mini do̠ mit̕ bela hõ̠ oṛak̕re do̠ bam ńamea. Jiwiạn reak̕ dhoromte uni doe ceka cabaen co. Ona iạte iń hõ̠ Mini são katha ro̠ṛ doń ạṛi akada. Tinạk̕ sermaco paromkate mit̕ṭen dãsãe boṅga seṭerena. Ińren Miniak̕ bapla goṭa akana. Niạ dãsãe boṅga talarege uniak̕ bapla do̠ hoyok̕a. Ṭhạkṛạn era lekage ińren Mini hõ̠ ayo baba oṛak̕ duạr ńutạt̕re bạgi kate jãwãe oṛak̕e calak̕a. Asaṛ san casa bad din paromena; dãsãe boṅga seṭerena. Asaṛ san reak̕ dak̕te ạrup̕ pharca akan dãsãe boṅga do̠ setoṅlere sona lekage ńelok̕ kana. Kolkata renak̕ ropoṛ sopoṛ oṛak̕ cetanre dãsãe boṅga reak̕ rup jhal jhalaok̕ kana. Teheń do̠ ińak̕ oṛak̕re tala ńindạ khon tumdak̕ ṭamak reak̕ saḍe do̠ jạnic̕ baṅ kana menkhan ińak̕ pańjra jaṅ reak̕ rak̕ge. Tumdak̕ ṭamak renak̕ daya rak̕te jạnic̕ bạgi oṭo mone jiwi renak̕ sanam rak̕ ko do̠ d̃sãe boṅga renak̕ setoṅte goṭa dhạrti cetanre sap̕ doho akana. Teheń do̠ Miniak̕ bapla. Setak̕ khonge bapla oṛak̕re bhiṛ do̠ lagaoena. Chaṭkare chamḍako benaoeda. Oṛak̕re hõ̠ duạr calre ar kulhi kore ul ḍharwạk̕ko akayeda.Bapla oṛak̕re kạurạuạ galmarao renak̕ mucạt̕ge bạnuk̕a. Olok̕ oṛak̕re duṛup̕kate hisạb jokhań ńeleda. Onkan oktere  Kabuliwala hec̕tora johar kate iń samaṅrey teṅgoyena. Pạhilre do̠ bạń orom daṛeadea. Terenre thạilạk̕ bạnuk̕taea ar sedae leka monere rạskạ hõ̠ bạnuk̕taea ar sedae leka monere rạskạ bạnuk̕taea. Tayo̠mte ac̕ak̕ landareń ṭhaukạ kedea. Kulikedeạń, Rohmot, tisem seṭerakana? Rohomote lại ruạṛ ạdińạ, Hola ạiyup̕bela jehel khon khalas ńam kateń hec̕ akana. Noa katha ańjom torań comkao got̕ena. Nundin tis hõ̠ ho̠ṛ go̠go̠c̕ ho̠ṛ do̠ bạń ńel akawan tahẽkana. Nui ho̠ṛ ńel tora ińak̕ sanam mone jiwi do̠ gũṛiạu got̕ena. Mone hoyena, nui ho̠ṛ noa sạgun kạmi oṛak̕ khone calaolen khange bogea. Ińiń metadea, Teheń do̠ ale oṛak̕re mit̕ṭen kạmi menak̕a; ạḍi ãṭ kạmire besto menạńa. Dayakate teheń do̠ senok̕ me do. 
Noa katha ańjom kate uni do̠ calak̕ lạgit̕e ạṭu-pạṭuena. Tayomte duạr ṭhen senkate hante nhate dãṛãkateye menkeda, Mạiki mit̕ dhao hõ̠ bạń ńel ńamea? 
Uniak̕ monere biswạs tahẽkana je Mini do̠ pạhil lekage heyana mente. Uniak̕ mone menet̕ tahẽkana ac̕ kathae Mini do̠ pạhil lekate ‘e Kabuliwala, e e Kabuliwala’ hoho kateye ńit hijuk̕a, ạkinak̕ en sedae lekage calak̕a. Nunạk̕ hạbic̕. je sedae dulạṛ uihạr kate uni ( Kabuliwala) do̠ mit̕bar ȧṅgur, arhõ poṭom sakamre muṛau kate thoṛagan kismis badam, ac̕ kathae eṭak̕ apnar disạm reak̕ apnar gate ṭhen khon Mini uihạr kate koe jarwa  katey ạguyet̕ tahẽkana. Ac̕ak̕ undo hana thạilạk̕ baṅ tahẽkantaea.
Ińiń metadea, Teheń do̠ oṛak̕re ạḍi ãṭ kạmi henak̕a. Teheń do̠ o̠ko̠e são hõ ohom ńapam daṛelena. Ińak̕ ona katha ańjomkate uni do̠ mit̕ ghạṛiye bejarena. Teṅgo thirkate sojhete mit̕ dom ińak̕ mocasene beṅget̕ keda. Khan Bạbu Salam menkateye oḍok calaoena.pharakte. 
Undo ińak̕ monre cet̕ lekaco kạṭic̕ kạhis iń aṭkar keda. Khạnik iń monegot̕ keda ho̠ho̠ ruạṛiạiń. Ńelkidạiń, mit̕ ghạṛi tayo̠m ac̕tege arhõ̠e ruạṛ hijuk̕kan. Sorre hec̕katey menkeda, Noa ạṅgur ãrhõ kạṭic̕ culuṅ kismis badam mại lạgit̕ iń ạgulet̕ tahẽkana, uni emae me. Iń onako renak̕ gonoṅ emok̕ iń men lenkhan uni do̠ hare phare ińak̕ tiye sap̕keda, Amak̕ ạḍi daya. Iń do̠ jaejug disạre tahentińạ. Iń do̠ poesa alom imaińa. Bạbu amren je leka kuṛi gidrạ henaytama, onka lekage ińren hõ hopon era lạgit̕ disạm khon thoṛa meoań ạgudaraya. (Meoaphol:Kabul disạm khon ạguak̕ jo̠ ko metak̕ kana meoa, jemon badam, pesta, bedana ar onkan joko). Iń do̠ ạkriń lạgit̕ do̠ bạiń hijuk̕a. Onka menkate ac̕ak̕ maraṅ ḍhilạ dot bhitrite ti idikate koṛam khon oka khon co mit̕ khãḍre mạilạ poṭom sakame oḍokkeda. Ạḍi jotonte lạṭum bhũṛi kate banar tite ińak̕ ṭebil cetanrey dohokeda. 
Ńel kidạiń kagoc̕ cetanre mit̕ṭen hopon ti renak̕ chap. Kemerate rakap̕ akat̕ chap hõ̠ baṅ, sunumte rakap̕ chap hõ̠ baṅ, tire kạṭic̕ jhol ojok̕ katet̕ kagoc cetanre onã renak̕ cinhạ rakap̕ hoe akana; hopon eratak̕ dinisạ cinhạge koṛamre do̠ho̠ kate Rohmot jao sermage Kolkata reak̕ ho̠rte jo̠ ạkhrińe hijuk̕a. Jạnic̕ uni napa ṭhik hopon hopon gidrạ tite jo̠ṭet̕ te do̠ ac̕ak̕ ạḍi dukhạli monere rạskại dohoya. 
Ona ńelkate ińak̕ ho̕ met̕dak̕ hec̕ena. Unjokhen, uni jei Kabul disạmren jo̠ ạk̕ạkrińic̕kan ar iń jeń deko sẽṛa jạtren kan ona do̠ń hiṛiń keda. Ariń hudiskeda, uni jemon, iń hõ̠ onkage.  Uni hõ̠ apat, iń hõ̠ apat. Buru disạmrey tahen kạnic̕ uniren hopon era Parbatiak̕ ona ti cinhạte Miniak̕ uihạre ńam oco kidińa. Ạḍi logonge uni hohowae lạgit̕ oṛak̕ bhitriteń kolket̕koa. Oṛak̕re onate ạḍi apottiko rakap̕leda, menkhan bạń luturat̕ takoa. Arak̕ sạṛite bande akan, moloṅre condon reak̕ ṭikạk̕ lagaokate bạhui sajao akan Mini do̠ lajaote iń sorre hec̕entey teṅgoyena. 
Uni ńelkate Kabuliwala do̠ pạhilre rak̕ rak̕ te met̕ãha̕yenae; ạkinak̕ pạhil kathako baṅkin jo̠mo̠k̕ daṛeada. Inạ tayo̠mte landa katet̕e menkeda, Mại, am do̠ ho̠ńhar oṛak̕em clak̕a? 
Netar do̠ jạnic̕ Mini ho̠ńhar oṛak̕ renak̕ mane do̠ye bujhạu akat̕a, ar onatege jạnic̕ nindara leka do̠ bae tela ruạṛ daṛeada. 
Mini oka hilạk̕ ac̕ak̕ nạihạrteye calak̕a en hilạk̕ hõ̠ calak̕ lahare Rohmot do̠ duạr ṭhen hec̕kateye menkeda, Mại do̠ mit̕ dhao ho̠̕ ar bạń ńel niamea?
Uni do̠e hudislet̕a Mini do̠ jạnic̕ sedae lekage menaya. Ar hõ̠e hudisleda jạnic̕ sedae leka uni do̠ Kabuliwala, e kabuliwala ho̠ho̠ ho̠ho̠tey ńir hijuk̕a. Ạkinak̕ ro̠ṛ landa jạnic̕ ńit dhạbic̕ hõ̠ jiwet̕ge menak̕a. Ona iạteRohmot do̠ Mini lạgit̕ mit̕ baksa ạṅgur ar kismis badam kagocre poṭomkatey ạguakada. Menkhan ac̕ak̕ mone cek̕rec̕ak̕ sedae reak̕ ona thạilạk̕ do̠ jạnic̕ jehelkhanaregeko rec̕ do̠ho̠ akadea. Lạiadeań Oṛak̕re kạmi menak̕a; teheń do̠ oṛak̕ren okoe sãoge ń̃e̠pel do̠ baṅ hoyok̕tama; Ona katha ańjomtora uniak̕ mone renak̕ rạskạ do̠ rạput̕ ńurena. Rohmot do̠ ro̠ho̠ṛ dareleka teṅgo kate ińsen beṅge̠t̕ kate Johar bạbu niạ katha ro̠ṛtora chaṭka khon dayageye oḍok calaoena. Ińak̕ mone bạń bodhao daṛeada. Mone hoyok̕ kana hoho ruạṛ ạguyeyań. Onkan oktereń ńel keda Rohmot do̠ ac̕tegey ruạṛ hijuk̕ kana. Iń ṭhen hec̕ kateye menkeda, Niạ mit̕ baksa ạṅgur ar kạṭic̕ kismis badam mại lạgit̕ iń ạguleda, noa do̠ Mini emaeme. Un okte ona renak̕ gonoṅ iń calae kan tãhekanre uni do̠ ińak̕ ti sap̕kateye menket̕a, Amak̕ daya do̠ jonom jonom bạń-hiṛińa. Poesa do̠ alom imạńa. Bạbu, amren Mini leka ińren hõ̠ disạmre mit̕ṭen hoponera menaetińạ. Uniak̕ met̕aha̕ uihạr katege iń do̠ Mini lạgit̕ kạṭic̕ jomak̕ ńuiak̕ iń ạguyet̕ tahẽkana. Iń do̠ amak̕ oṛak̕re bebosa lạgit̕ do̠ bạń hijuk̕kan tahẽkana. Niạko katha menkate uni do̠ ac̕ak̕ o̠ṛec̕ ḍhilạṅ ḍholoṅ aṅgro̠p bhitrite tiye bhoraokt̕te koṛam reak̕ okaṭhen khoncoṅ mit̕ kecak̕ mạilạ kagoc oḍoket̕tey teṅgoena. Kabuliwala são oka hilok̕ Miniak̕ pạhil ńepel hoylena ona ńelkate un hilạk̕ reak̕ kathań disạkeda. 
Monere oka leka co̠ suke ạikạu keda. Miniye calaoen khange Rohmot do̠ mit̕ dhao ạḍi ãṭ sãhet̕ket̕te o̠treye duṛup napoṛena. Unreye hudis ket̕a, jạnic̕ ac̕ren hopon era logon noṅkagey hara akana. Unreye hudis ket̕a, jạnic̕ ac̕ren ho̠po̠n era logon no̠ṅkagey hara akana. Uni sãote hõ̠ ho̠̕ dosra galmara hoyok̕a, uni do̠ sedae leka bạń ńel ńamea. Noa irạl sermate uni cet̕ lekae palṭao akana onage baṅ okoe baḍae. Bhador dãsãe setak̕ bela alha sãote tiriạ saḍe kana, nhate Kolkata renak̕ mit̕ gujli bhitrire duṛup̕kate Rohmot do̠ Aphganistan reak̕ mit̕ dhũdhũkar buru ac̕ak̕ mon met̕teye ńel ńamet̕ tahe̕kana. 
Mit̕ṭen ṭakań emadea ariń metadea Rohmot, do̠ amren hopon era ṭhen disạmte ruạṛ calak̕me. Abenak̕ ńapamo̠k̕ renak̕ sukte ińren Miniak̕ suk ho̠̕ hoe ocoan. 
Noa ṭakań emket̕te bapla renak̕ hisạb jokha khon mit̕ bar goṭen lạgti jinis bad gik̕di hoyena. Cet̕ lekań mone leda onka bijli bạṭi bạń jo̠l daṛeada, ar baṅ hec̕lena goṛ renak̕ tumdak̕ ṭamak. Bhitri oṛak̕ren kuṛi hoponko ạḍige dukko aṭkar keda. Enrehõ sạgun renak̕ alhate sạgun kạmi susạr sạriyena.            

